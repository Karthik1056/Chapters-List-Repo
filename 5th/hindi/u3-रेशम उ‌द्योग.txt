कोलार कर्नाटक के प्रमुख जिलों में से एक है। इसे  लैंड आफ़ सिल्क एण्ड मिल्क का नाम मिला है। जानते हैं क्यों  क्योंकि यहाँ हर दिन तीन लाख लीटर से अधिक दूध और करोड़ों रुपयों के रेशम का उत्पादन होता है। इस जिले के लगभग सभी गाँवों के लोग रेशम उद्योग से जुड़े हैं। वे आर्थिक रूप कि रूप से इस उद्योग पर निर्भर हैं।

एक बार यहाँ पर कपड़ों की प्रदर्शनी लगी थी, जिसमें कई दुकानें लगाई गई थीं। रेशम को लोकप्रिय बनाने के उद्देश्य से रेशम उत्पादन संबंधी जानकारी देने के लिए केंद्र खोला गया था। रेशम विभाग के एक अधिकारी लोगों को रेशम उद्योग की संपूर्ण जानकारी दे रहे थे।

उन्होंने बताया कि रेशम कीड़ों से प्राप्त होता है। रेशम के कीड़ों का विकास चार अवस्थाओं में होता है। मादा पतंग अपने जीवन काल में केवल एक बार अंडे देती है, यह लगभग १०० से १५० अंडे देती है। इन अंडों को इकट्ठा करके एक चिकने कागज (आइल पेपर) पर जमाते हैं। ये अंडे राई के दानों के बराबर होते हैं।

सामान्य तापमान में तीन-चार दिनों में इन अंडों से कीड़े बाहर निकलते हैं। अंडों से बाहर आते ही ये कीड़े शहतूत के पत्ते खाना शुरू कर देते हैं। ये बड़े पेटू होते हैं, लगातार बीस-पच्चीस दिनों तक खाते रहते हैं और चार से छः सेंटिमीटर तक बढ़ते हैं। तब तक इनका वजन भी पाँच सौ गुना बढ़ जाता है। अब ये कीड़े खाना बंद कर देते हैं। इन कीडों का रंग मटमैला होता है। ये कंबल के कीड़ों की तरह दिखाई देते हैं। कीड़ों की इस अवस्था में इनके मुँह से एक प्रकार का रस निकलता रहता है, जिससे ये अपने चारों ओर कोश बना लेते हैं। इस कोश को  ककून कहा जाता है। सही अर्थ में यही रेशम का मूल रूप है।

इन कोशों को उबलते पानी में डालकर इनके मुँह से एक तरल पदार्थ निकाला जाता है। हवा लगते ही यह तरल पदार्थ धागे के रूप में परिवर्तित हो जाता है। हर कोश से चार सौ से पाँच सौ मीटर तक धागा निकाला जाता है। धागा निकालने का यह काम कुशल व्यक्ति ही कर सकते हैं। इन धागों को बुनकर रेशम का कपड़ा तैयार किया जाता है। अगर कोशों को उबलते पानी में न पकाया जाए तो

इनसे पतंगें बाहर आते हैं। इन पतंगों से अंडे तो पा सकते हैं पर रेशम नहीं। इस तरह रेशम के कीड़ों का जीवन चक्र बड़ा ही दिलचस्प है।

कच्चा रेशम सिर्फ दो रंगों में मिलता है सफ़ेद और मटमैला। इन धागों को विभिन्न रंगों में रंगकर रेशमी कपड़े तैयार किए जाते हैं।

विश्व-भर में मैसूरु सिल्क की साड़ियाँ प्रसिद्ध हैं। अब आप जान गए हैं कि यह मुलायम रेशम की कथा है जो कीड़ों की देन है।