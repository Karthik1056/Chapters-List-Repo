स्वतंत्रता प्राप्ति से पूर्व हमारा देश अंग्रेज़ों के अधीन था। अंग्रेज़ भारतीयों पर नाना प्रकार के अत्याचार करते थे। भारत से अधिक से अधिक लाभ उठाकर स्वयं को संपन्न करना उनका मुख्य उद्देश्य था। भारत के संसाधनों का उपयोग करके वे अधिक लाभ कमाना चाहते थे। भारत की संपत्ति को लूटने के लिए अंग्रेज़ों ने हर हथकंड़ा अपनाया। भारतीय राजाओं के राज्यों को हड़पा, किसानों से कच्चा माल न्यूनतम मूल्य पर खरीदा और रईसों के खज़ानों को लूटा। अपना स्वार्थ सिद्ध करने के लिए वे सामूहिक नरसंहार करने से भी पीछे नहीं हटते थे। अंग्रेज़ों के अत्याचार असहनीय हो गए थे। उनको देश से बाहर खदेड़ने के लिए समस्त भारतवासी व्याकुल थे। सन् १८५७ में अंग्रेज़ों के विरुद्ध समस्त भारतवासी एक साथ उठ खड़े हुए। समस्त देश में अंग्रेज़ों के अत्याचारी शासन को जड़ से उखाड़ फेंकने की लहर उठी। रानी लक्ष्मीबाई, नाना साहेब और पेशवा की सेनाओं का अंग्रेजों से घमासान युद्ध होने लगा। सन् १८५७ के  प्रथम स्वतंत्रता संग्राम में हज़ारों भारतीयों ने अपने प्राणों की आहुति दे दी। इसी स्वतंत्रता संग्राम में एक भारतीय सपूत ने अंग्रेजी सेना को नाकों चने चबवा दिए। वे वीर सपूत थे तात्या टोपे।

तात्या टोपे का जन्म एक साधारण ब्राह्मण परिवार में हुआ था। वे नाना साहेब के यहाँ एक सिपाही के पद पर कार्य करते थे। जब नाना साहेब व अंग्रेजी सेना के बीच में युद्ध छिड़ा तो उनका एक नया रूप उभरकर सामने आया। अपनी वीरता और पराक्रम के कारण वे एक मामूली सिपाही से नाना साहेब की सेना के सेनापति बन गए।


कानपुर के आस-पास घने जंगल थे। भारतीय स्वतंत्रता सेनानी इन जंगलों में छिप जाया करते थे और जब-तब अंग्रेजी सेना पर आक्रमण करते रहते थे। उनके इस प्रकार आक्रमण करने से अंग्रेजी सेना घबराकर कानपुर शहर की ओर भागने लगी। भारतीय सेना ने भागती हुई अंग्रेज़ी सेना पर धावा बोल दिया। सैकड़ों अंग्रेज़ी सैनिक इस हमले में मारे गए। 

अंग्रेज़ जनरल के नेतृत्व में अंग्रेज़ी सेना भागते-भागते कानपुर पहुंच गई। वहाँ उनकी और तात्या टोपे की सेना के बीच भयंकर युद्ध हुआ। अन्ततः भारतीय सैनिकों को विजय प्राप्त हुई। दूसरी ओर लखनऊ में अंग्रेज़ सेनापति और भारतीय योद्धाओं के मध्य युद्ध छिड़ा हुआ था। जब तात्या टोपे को कानपुर में अंग्रेज़ी सेना की पराजय का समाचार मिला तो वे तुरंत अपनी सेना सहित कानपुर की ओर कूच कर गए। जल्दी ही वे कानपुर पहुँच गये। अंग्रेज़ों का सैनिक बल बढ़ जाने के कारण तात्या टोपे को पीछे हटना पड़ा और वे अपनी सेना सहित कालपी लौट आए।

तात्या टोपे ने भारत के अन्य राजाओं को संगठित करने का निश्चय किया और उन सबके पास अपना संदेश भेजकर सहायता करने का अनुरोध किया। अनेक भारतीय राजा उनका साथ देने को तैयार हो गए। इस प्रकार तात्या टोपे ने एक विशाल सेना को संगठित कर लिया। भारतीयों की विशाल सेना को देखकर अंग्रेज़ घबरा उठे। उनमें मुकाबला करने का साहस नहीं रहा, परंतु अंग्रेज़ सेनापति किसी भी तरह से तात्या टोपे को मारना अथवा बंदी बनाना चाहता था। इसके लिए वह हर संभव प्रयास कर रहा था।

एक बार अंग्रेज़ों और तात्या टोपे की सेना के मध्य युद्ध छिड़ा हुआ था। अंग्रेज़ी सेना का मुकाबला करते-करते तात्या टोपे घायल हो गए। उन्हें विश्राम की सख्त आवश्यकता थी, वे नरवर राज्य पहुँचे। नरवर का राजा उनका घनिष्ठ मित्र तो था, परंतु उन्हें नहीं पता था कि जिसे वे अपना घनिष्ठ मित्र समझ रहे हैं वह आस्तीन का साँप निकलेगा। अंग्रेज़ों की सहानुभूति पाने की लालसा में नरवर का राजा विश्वासघाती निकला। उसने मित्रता के नाम को कलंकित कर दिया।

नरवर से तात्या टोपे को शिवपुरी लाया गया। वहाँ अंग्रेज़ों ने उन पर मुकदमा चलाया और गंभीर आरोप लगाए। अंततः उन्हें फाँसी की सजा दी गई। भारत के इस महान वीर और अतुल पराक्रमी सपूत ने भारत की स्वतंत्रता के लिए बलिदान दिया। भारत के स्वतंत्रता आंदोलन के इतिहास में इस देशाभिमानी योद्धा का नाम सदैव अमर रहेगा।