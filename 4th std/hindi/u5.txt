पाठ ५

आकाश नीला क्यों होता है?

संकलित

बड़ा रोचक विषय है- आकाश नीला क्यों होता है? प्रकृति में अनेक प्रकार के रोचक विचार मिलते हैं। आज हम जितने रंगों का उपयोग कर रहे हैं. सब प्रकृति की देन है। बच्चे इससे परिचित होते हैं।

शेखर और मनु को गाँव देखने का बहुत मन था। कल से उनकी गरमी की छुट्टियाँ शुरू होनेवाली थीं। वे अपने दादा-दादी के पास जाना चाहते थे। अगले दिन सुबह ही अपने पिता के साथ गाँव के लिए रवाना हो गए। रास्ते में हरे-भरे खेत, बाग-बगीचे देखकर उनको बहुत अच्छा लग रहा था। इतनी हरियाली उन्होंने शहर में कहीं नहीं देखी थी।

उनके दादा-दादी शेखर और मनु को देखकर बहुत खुश हुए। उनके दादा जी गाँव के विद्यालय में विज्ञान के अध्यापक थे। उन दोनों को दादा जी विज्ञान से संबंधित बातें बताते थे। उनका किसी भी बात को समझाने का तरीका इतना रोचक और मज़ेदार होता था कि बच्चों को आसानी से समझ में आता और उनकी रुचि
उस विषय में बढ़ जाती थी। इस बार भी शेखर और मनु अपने बहुत-से प्रश्नों के साथ आए थे ताकि दादा जी उनका समाधान कर सकें।

रात के समय दादा जी के साथ आँगन में चारपाई बिछाकर दोनों लेटे हुए थे। लेटे-लेटे शेखर दूर तक फैले तारों से भरे आसमान को देखकर कुछ सोच रहा था। दादा जी ने उससे पूछा, "शेखर बेटा, क्या सोच रहे हो?"

"दादा जी, आकाश इस समय काला है लेकिन प्रातःकाल यह नीले रंग का होता है न?" शेखर ने पूछा। "नहीं शेखर, आकाश का रंग नीला नहीं है, वास्तव में हमें नीले रंग का अनुभव होता है।"

अच्छा, शेखर के लिए यह हैरानी की बात थी, उसने कौतूहल से पूछा- "वह कैसे होता है दादा जी?" "सुनो, हमारा जो वायुमंडल है उसमें चारों ओर धूल और जल के छोटे-छोटे कण बिखरे रहते हैं। जब सूर्य का का प्रकाश उस वायु में से होकर गुज़रता है तो उसका कुछ भाग भाग इन कणों में फैल जाता है। फलस्वरूप नारंगी, पीले, हरे, लाल रंग की तरंगों की तरंग दैर्ध्य अधिक होने के कारण इन पर इसका अधिक प्रभाव नहीं पड़ता, लेकिन नीले, बैंगनी और आसमानी रंगों की तरंग दैर्ध्य कम होने के कारण चारों ओर सारे आकाश में इन रंगों की तरंगें उचटकर फैल जाती हैं। इन सबमें नीले रंग की दृश्यता अधिक होने के कारण आकाश हमें नीले रंग का लगता है।"

"प्रातःकाल तुम्हें एक प्रयोग के द्वारा और अच्छे तरीके से समझाने का प्रयत्न करूंगा। अच्छा, अब सो जाओ।"

सुबह उठते ही शेखर को प्रयोग का इंतज़ार था। दादा जी उन्हें

ऐसे कमरे में ले गए जहाँ के खिड़की दरवाज़ों पर परदे डाल देने के कारण अँधेरा हो गया था। थोड़ी देर में दादी जी एक हाथ में पानी से भरा काँच का जग (Jug) और कटोरी में थोड़ा-सा दूध लिए हुए आ गई। दादा जी ने मनु से कहा- "जाओ, मेरी मेज़ से टॉर्च उठा लाओ।"


अब दादा जी ने पानी के जग में थोड़ी-सी मात्रा में दूध डाला जिससे पानी दूधिया-सा हो गया। फिर उन्होंने जग से ३ इंच की दूरी से टॉर्च जलाई तो जग का पानी नीले आकाश के समान नज़र आने लगा। लगा। लाईट चले जाने पर वह फिर से धुंधला पानी बन गया।

दादा जी उन्हें समझाते हुए कहने लगे, "यदि इस जग के पानी को आकाश मान लिया जाए तो दूध हमारे वायुमंडल में फैली धूल और जल के कण हैं और टॉर्च का प्रकाश सूर्य की रोशनी है। जब टॉर्च रूपी सूर्य की रोशनी दूध पर पड़ी तो दूध की बूंदों द्वारा नीले रंग क्री तरंगें पूरे पानी में फैलकर उसके नीले होने का आभास हुआ। बच्चों को इस प्रयोग से एक नई जानकारी मिली।