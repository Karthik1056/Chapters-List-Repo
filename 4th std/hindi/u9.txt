पाठ - ९

श्री दत्तात्रेय रामचंद्र बेंद्रे

- संकलित

छात्र बेद्रे जी की जीवनी से परिचित होते हैं।

कन्नड भाषा के ज्ञानपीठ पुरस्कार प्राप्त द्वितीय साहित्यकार श्री दत्तात्रेय रामचंद्र बेंद्रे जी हैं। उनकी घरेलू भाषा मराठी थी। बेद्रे जी कन्नड भाषा के प्रति समर्पित थे और आजीवन उसकी अत्युत्तम सेवा करते रहे। जीवन भर संघर्षों एवं कठिनाइयों से जूझते हुए साहित्य-साधना करते रहे। उनका जीवन और उनकी साहित्य-साधना प्रशंसनीय एवं प्रेरणादायक है।

 बेंद्रे जी का जन्म ३१ जनवरी सन् १८९३ को धारवाड के एक सुसंस्कृत परिवार में हुआ। बेंद्रे जी के पिताजी का नाम था रामचंद्र भट्ट और माता का नाम था अंबव्वा या अंबिका। बचपन में ही पिता की मृत्यु के कारण बेंद्रे और उनके दो भाइयों का पालन-पोषण उनकी नानी के यहाँ हुआ। नानी जी भी गरीब थीं और खानावली (मेस) चलाकर परिवार चलाती थीं। बेंद्रे के मामा जी पुणे में अच्छी नौकरी कर रहे थे। उन्होंने बेंद्रे को पढ़ाने लिखाने की जिम्मेदारी उठायी।

बेंद्रे जी की प्रारंभिक शिक्षा धारवाड में विक्टोरिया स्कूल में हुई। मेट्रिक के बाद पुणे के प्रसिद्ध फर्ग्यूसन कॉलेज से उन्होंने बी.ए. किया। साथ ही अंग्रेज़ी, कन्नड, मराठी, संस्कृत आदि में पांडित्य प्राप्त किया। फिर धारवाड लौटकर विक्टोरिया स्कूल में अध्यापक बन गये। वहाँ तीन साल तक काम करने के बाद उन्होंने नेशनल कॉलेज में काम किया।

बेंद्रे जी का विवाह सन् १९१९ में रंगूबाई से हुआ जिनका नाम पारिवारिक परंपरा के अनुसार बदलकर लक्ष्मीबाई रखा गया। यद्यपि वे प्राथमिक शिक्षा तक ही पढ़ी-लिखी थीं, बेंद्रे जी की काव्य-साधना के लिए प्रेरक बनीं। बेंद्रे जी उनसे सादर प्रेम करते थे। फिर एक के बाद एक करके माताजी और एक भाई की मृत्यु का शोक उन्हें सहना पड़ा। अपने छः पुत्रों में से चार की मुत्यु भी उन्हें अपने जीवन काल में देखना पड़ा। उनमें एक तो भरी जवानी में गुज़र गया और दो, एक हफ्ते के अंतराल में चल बसे। बड़े धैर्य के साथ इन सबको बेंद्रे जी ने झेल लिया। बेंद्रे जी का जीवन कठिनाइयों या दुखों से दबनेवाला नहीं था।

पारिवारिक कठिनाइयों के बावजूद गांधीजी से प्रभावित होकर उन्होंने स्वतंत्रता संग्राम में भाग लिया और जेल भी गये। उनकी नौकरी छूट गयी। बेरोज़गारी में ही किसी तरह उन्होंने एम.ए. किया। कुछ समय तक 'जीवन' मासिक पत्रिका के संपादक रहे। उसके बाद सन् १९४४ में सोल्लापुर के डी.ए.वी. कॉलेज में कन्नड भाषा के प्राध्यापक बनें। तब जाकर उनकी आर्थिक कठिनाइयाँ दूर हुईं। सन् १९६५ में अवकाश प्राप्त करने के बाद उन्होंने धारवाड आकाशवाणी केंद्र में साहित्य सलाहकार के रूप में काम किया। २६ अक्तूबर १९८१ ई. को बेंद्रे जी का देहांत हुआ।

गेलेयर गुम्पू के माध्यम से कन्नड साहित्य को प्रोत्साहन देते हुए बेंद्रे जी स्वयं भी काव्य-साधना में लगे रहे। उन्होंने कई काव्य-संग्रह, नाटक, एकांकियों और आलोचनात्मक कृतियाँ लिखीं और कई अनुवाद भी किये। उन्होंने मराठी और अंग्रेज़ी में भी साहित्य-सृजन किया है। उनकी रचनाओं में 'कोगिले-कोगिले', 'एंदु बंदे नी' और 'तुत्त्री प्रमुख हैं।

बेद्रे जी बहुत ही लोकप्रिय कवि थे। उन्हें अनेक सम्मान भी प्राप्त हुए। सन् १९४३ में संपन्न २७वें कन्नड साहित्य सम्मेलन में उन्हें अध्यक्ष पद से अलंकृत किया गया। सन् १९६८ में उनके 'अरळु-मरळु'

कविता-संग्रह के लिए केंद्रीय साहित्य अकादमी पुरस्कार मिला। सन् १९६८ में भारत सरकार द्वारा 'पद्मश्री', सन् १९६९ में केंद्रीय साहित्य अकादमी की फेलोशिप, सन् १९७३ में उनके 'नाकुतंती' कविता-संकलन के लिए उन्हें ज्ञानपीठ पुरस्कार से सम्मानित किया गया।